![Ne smaukyklai COVID-19 skiepijime!](ne-smaukyklai.svg)


# Uždarykime smaukyklą COVID-19 skiepijime!

Vakarais skiepykime visas amžiaus grupes likusia nepanaudota vakcina!


## Dabartinis smaukyklos statusas

Šiuo metu (2021 m. kovo 6 d.) smaukykla COVID-19 skiepijime vis dar yra **atidaryta**.


## Smaukyklos uždarymo peticijos chronologija

* 2021-03-06: Parengta pirminė smaukyklos uždarymo svetainės versija.


## Smaukyklos aprašymas

<figure class="image">
    <img src="atsidaro-smaukykla.gif" alt="Smaukykla atsidaro">
    <figcaption>Plačiai atsilapoja smaukyklos durys.</figcaption>
</figure>

Stebint pastarųjų dienų skiepijimo nuo COVID-19 situaciją Lietuvoje, akivaizdu, kad yra plačiai **atidaryta** erdvi respublikinė **smaukykla**:

* Kanclerė [neina lengviausiu keliu, bet pažeidžiamiausieji neina skiepytis](https://www.15min.lt/naujiena/aktualu/lietuva/sam-kanclere-stengiames-nenueiti-lengviausiu-keliu-ir-pirma-skiepijame-pazeidziamiausius-56-1466252);
* Metus sėdint prie teliko neužteko laiko apsišviesti dėl vakcinų poveikio, [reikia dar vienos švietimo kampanijos](https://www.lrt.lt/naujienos/lietuvoje/2/1356241/profesorius-perspeja-del-kylanciu-gresmiu-turime-kuo-greiciau-pradeti-svietimo-kampanija-kad-neutralizuotume-pandemiju-neigejus);
* Skiepijimo centrai [turi per daug vakcinų ir per mažai norinčių iš tikslinės amžiaus grupės](https://www.lrt.lt/naujienos/sveikata/682/1357802/skiepijimo-centrams-nespejant-panaudoti-vakcinu-zadama-aktyviau-vakcinuoti-ir-savaitgaliais);
* Šalčininkuose [persižiūrėjo "Первый Балтийский" ir vakcinuosis tik Sputniku ir tik pas Batką](https://www.lrt.lt/naujienos/lietuvoje/2/1358744/nuo-covid-19-skuba-skiepytis-ne-visi-dalis-salcininku-gyventoju-laukia-sputnik-v-vakcinos-del-jos-vaziuotu-ir-i-baltarusija);
* Kol vieni laukia masinės vakcinacijos gal-rudenį-gal-žiemą-gal-pavasarį-gal-kitą-rudenį, kiti į vakcinaciją [tiesiog neateina](https://www.lrt.lt/naujienos/sveikata/682/1355361/kol-vakcinacija-nuo-covid-19-isibegeja-klaipedoje-issukiu-kelia-nepasirodantys-asmenys-ir-popierizmas).


## Smaukyklos problematika

<figure class="image">
    <img src="pilietis-laukia-savo-eiles.gif" alt="Pilietis laukia savo eilės">
    <figcaption>Povilą Eliją išvargino 2023 m. Kalėdos per "Zoom", taigi jis išmėgino "Visine" lašus.</figcaption>
</figure>

Ši atlapotoji smaukykla - **griežtai prioritetizuoti vieną amžiaus grupę prieš kitą** - nors ir vykdoma vardan vyresnio amžiaus žmonių gerovės, neišeis į gerą vyresniam, o ypač jaunesniam:

* **Smaukykla brangiai kainuoja.** Kol senjoras svarsto, kuo tikėti - reklama stotelėje ar pamėgtu rusišku TV kanalu - valstybė yra priversta mokėti subsidijas negalintiems veikti verslams, dalinti bedarbio pašalpas darbą praradusiems; visgi, tikroji kaina paaiškės vėliau, kai visiems reikės mokesčių forma "atkalti" pandemijai suvaldyti ES atspausdintus eurus iš oro;
* **Smaukykla priešina kartas.** Jaunesnis bus mažiau linkęs mokėti Valstybinio socialinio draudimo įmoką, jeigu matys, kad senjoras nesusikrapštė nuvykti iki poliklinikos, nes buvo šalta.
* **Smaukykla pakankamai nemotyvuoja senjorų.** Senjoras gal ir nebūtų prieš skiepytis, jis tik dėka propagandos sukeltos abejonės nenori būti pirmas (kaip jam atrodo) ir yra linkęs geriau pasėdėti ir pažiūrėti kaip bus; senjorui atrodo, kad jam skubos nėra, vakcina jam visada bus paruošta, iš poliklinikos paskambins dar ir dar kartą, tai galima ir pavasario palaukti.
* **Smaukykla atveria daug nepatogių etinių klausimų.** Valstybė yra priversta nuspręsti, kas vertesnis gyventi - aštuoniasdešimtmetis senjoras be didesnių ligų ar penkiasdešimtmetis diabetikas; šešiasdešimt penkerių metų buvusi aukšta valstybės pareigūnė ar šešiasdešimt ketverių ligoninės rūbininkė.


## Peticijos siūlymas

<figure class="image">
    <img src="uzsidaro-smaukykla.gif" alt="Smaukykla užsidaro">
    <figcaption>Pasirašydama peticiją, Angelė vienu rankos mostu uždaro smaukyklą.</figcaption>
</figure>

Šia peticija siūloma pamėginti **uždaryti smaukyklą** paprastu, efektyviu ir kompromisiniu būdu:

**Vakarais skiepyti visas amžiaus grupes likusia nepanaudota vakcina.**

Šią praktiką [taiko Izraelis](https://www.lrt.lt/naujienos/sveikata/682/1331207/vakcinavimo-eiles-rebusas-kodel-izraelis-skuba-skiepyti-moksleivius-o-indonezija-neskiepija-senjoru) - prie vakcinavimo punktų stovi gyva eilė, o punktui baigus darbą ir jame likus vakcinų, vakcinuojami visi norintys nepriklausomai nuo amžiaus grupės ar sveikatos būklės.


### Siūlomas vakcinavimo organizavimas

<figure class="image">
    <img src="senjoras-pries-jaunuoli.gif" alt="Senjoras prieš jaunuolį">
    <figcaption>Smaukyklai užsidarius, šviežiai motyvuotas senjoras Anicetas akcentuoja jaunuoliui savo prioritetinę eilę skiepytis.</figcaption>
</figure>

Peticijoje siūlome nutraukti smaukyklinę praktiką - **maldavimą, įtikinėjimą, dūsavimą, rankų grąžymą, socialinių tinklų kaltinimą** - ir rekomenduojame pritaikyti šį vakcinavimo organizavimo modelį kiekvienam vakcinavimo punktui:

1. Apskaičiuojamas kiekis vakcinų, kurias galima panaudoti per dieną kiekviename vakcinavimo punkte priklausomai nuo punkto pajėgumų ir turimų vakcinų kiekio, bet **neatsižvelgiant** į tą dieną norinčių skiepytis iš prioritetinės grupės skaičių;
2. Kiekvienam norinčiam skiepytis iš prioritetinės grupės priskiriama tos dienos vieta eilėje;
3. Dienos metu skiepijami tą dieną pakviesti ir atvykę prioritetinės grupės asmenys;
4. Dienos pabaigoje skiepijami visi norintys, naudojant likusias vakcinas iš tos dienos normos;
5. Prioritetinės grupės asmuo išlaiko savo pirmumo teisę į skiepą:
    1. Prioritetinės grupės asmuo, pakviestas ir neatvykęs savo paskirtos dienos metu, gali atvykti dienos pabaigoje ir be eilės gauti skiepą.
    2. Prioritetinės grupės asmuo, pakviestas ir neatvykęs nei savo paskirtos dienos metu, nei vakare, gali kreiptis į sveikatos priežiūros įstaigą ir suplanuoti kitą vizitą vakcinacijai (priklausomai nuo turimų vakcinų kiekio).

Modelį taip pat būtų galima pradžioje išmėginti tik su vienu vakcinavimo punktu, pvz. viena poliklinika.

Jeigu konkrečiau, tai peticija siekiama pakeisti [Sveikatos apsaugos ministro įsakymą dėl COVID-19 skiepijimo prioritetų](https://e-seimas.lrs.lt/portal/legalAct/lt/TAD/fd056f90469711ebb394e1efb98d3e67/asr), jame apibrėžiant aukščiau siūlomą tvarką.


### Pasiūlymo privalumai

<figure class="image">
    <img src="senjore-prie-kompiuterio.gif" alt="Senjorė prie kompiuterio">
    <figcaption>Paskiepyta senjorė Dalytė, padedama anūkės, rašo "DELFI" komentarą apie tai, kur, jos nuomone, Putinas turėtų susikišti savo "Sputnik V".</figcaption>
</figure>

* **Prioritetinės grupės nariai daug noriau skiepysis dėl jaučiamos konkurencijos** - senjorui vien mintis, kad jaunesnis turi galimybę užlįsti prieš jį į eilę ir panaudoti jam skirtą skiepą, bus pakankamas motyvatorius eiti pasiskiepyti pačiam.
* **Vakciną galės gauti bent maža dalis jaunesnių, bet riziką keliančiomis ligomis sergančiųjų**, pavyzdžiui, žmonės su viršsvoriu, diabetu ar astma, kurie į prioritetinę grupę nepateks dar ilgai.
* **Vakcinavimo punktai išmėgins turimus resursus ir turės progą ištaisyti klaidas prieš masinę vakcinaciją.** Nesinorėtų sužinoti, kad atėjus laikui ir galimybei vakcinuoti masiškai (vasarą? rugsėjį? spalį? kurių metų?) paaiškėtų, kad yra logistinių kliūčių tai atlikti efektyviai.
* **Bus vakcinuota daugiau žmonių per tą patį laiką.** Kažkas galės eiti į darbą, kitas turės jau užmirštą galimybę vykti į užsienį.
* **Bus vakcinuota žmonių grupė, kuri nori vakcinuotis, laukia vakcinos, ja neabejoja ir yra pasirengę vakcinos nauda pasidalinti su kitais.** Padidėjus paskiepytųjų skaičiui, skiepytis taps normalu, nebe išskirtinė teisė, dangiška mana ar tai, kuo kažką reikia įtikinti, taigi skiepų skeptikai taip pat tuomet gali persigalvoti.
* **Dalis vakcinos skeptikų tokiais nebeliks išvydę vakcinos paklausą.** Įsivaizduojate mūsų rusakalbių bendrapiliečių Šalčininkuose reakciją, jeigu ordos šiauliečių miškais ir pelkėmis prasmuktų į Šalčininkų rajoną ir sustotų į eilę skiepytis prieš juos?


## PASIRAŠYTI PETICIJĄ

<figure class="image">
    <img src="pasirasoma-peticija.gif" alt="Pasirašoma peticija">
    <figcaption>Algis pritaria peticijoje išsakytiems teiginiams, todėl ją nusprendė pasirašyti elektroniniu parašu; visgi, prisiminti sPIN 1 ir sPIN 2 - kaskart iššūkis.</figcaption>
</figure>

Peticiją iki **FIXME** datos prašau **pasirašyti sertifikuotu elektroniniu parašu** ir **atsiųsti man**:

1. **Atsisiųskite** mano pasirašytą bylą **[`covid-peticija.pdf`](covid-peticija.pdf)**;
2. **Perskaitykite** peticiją ir įsitikinkite, kad sutinkate su joje išdėstytais prašymais;
3. **Pasirašykite** bylą sertifikuotu elektroniniu parašu:
    * Jeigu turite mobilųjį parašą, rekomenduoju naudoti ["GoSign"](https://www.gosign.lt/lt/); štai [peticijos pasirašymo su "GoSign" instrukcija](gosign.html);
    * Jeigu turite "Smart-ID", rekomenduoju naudoti ["Dokobit"](https://www.dokobit.com/lt/); štai [peticijos pasirašymo su "Dokobit" instrukcija](dokobit.html);
    * Pasirašymui galite naudoti ir kitas priemones, pvz. asmens tapatybės kortelę.
4. **Atsiųskite mano ir jūsų kartu** pasirašytą bylą man el. pašto adresu **[linas.valiukas@gmail.com](mailto:linas.valiukas@gmail.com?subject=Smaukykla)**; el. laiško temoje būtinai įrašykite raktažodį "**Smaukykla**".

Gautas peticijas FIXME datą pagal [Peticijų įstatymo](https://e-seimas.lrs.lt/portal/legalAct/lt/TAD/TAIS.84574?jfwid=5sjolfznc) reikalavimus išsiųsiu [Vyriausybės Peticijų komisijai](https://epilietis.lrv.lt/darbo-grupes/peticiju-komisija).


## Klausimai - atsakymai


### Ar nori atimti iš babytės skiepą?

Ne - babytė kaip turėjo galimybę pasiskiepyti prieš mane, jaunesnį, taip ir turės toliau. Noriu papildomai motyvuoti babytę nueiti pasiskiepyti, kad babytės pagaliau taptų suskiepytos, o tada mano tėvai, ir gal kažkada jau ir aš.

Būtų idealu, jeigu visos Lietuvos babytės, paskatintos už jų laukiančios gyvos eilės, čiuptų savo ridikiulius ir suskubtų į poliklinikas.


### Ar čia Latvių gatvės psy-opsas?

Ne.


### O tai negalim ten paprastai per kokį peticijos.lt pasirašyti?

Daug kas esam "pasirašinėję" peticiją viename iš tam skirtų tinklalapių - už / prieš šuniukus, gėjus, 420, 69, vaiko pinigus, musulmonus, transvestitus, Stambulo konvenciją, "Maximą" ir kt. Deja, visi tiesiog veltui sugaišome laiką - tos peticijos buvo niekinės, nes nebuvo pasirašytos nei tušinuku, nei elektroniniu parašu.

Dabartinė Peticijų įstatymo redakcija [leidžia](https://e-seimas.lrs.lt/portal/legalAct/lt/TAD/TAIS.84574?jfwid=5sjolfznc) pasirašyti peticiją ir elektroniniu būdu, bet nėra nė vieno tinklapio, kuris leistų tai padaryti. Man atrodo, žinau kodėl - elektroninis parašas kainuoja [pinigus](https://www.dokobit.com/lt/kainos), taigi privačios įmonės nenori mokėti už jūsų peticijos parašus, o viešasis sektorius išvis ne itin suinteresuotas, kad jūs kažką ten pasirašinėtumėt, siųstumėt ir jiems tuomet reikėtų tai svarstyti.

Aš pinigų, skirtų sumokėti už kiekvieno iš pasirašančiųjų elektroninį parašą ant vieno ir to paties dokumento, irgi neturiu, taigi siūlau peticiją pasirašyti šitaip:

1. Ant parengto peticijos teksto visų pirma pasirašau aš; tai apsaugos nuo to, kad peticijos tekstas vėliau būtų pakeistas;
2. Dokumentą su savo pasirašytu peticijos tekstu atsisiųskite ir pasirašykite jį patys; ant dokumento tuomet atguls du parašai - mano ir jūsų;
3. Savo pasirašytą peticiją atsiųskite man;
4. Surinkęs visus pasirašytus dokumentus nurodytą datą juos nusiųsiu į Vyriausybės Peticijų komisiją.


### Bet tai jeigu savo laiške Vyriausybei rašysi žodį "smaukykla", tai gali nelabai rimtai į tave pažiūrėti

Na tai gal tada žodžio "smaukykla" nerašysiu.


### Nenoriu tau siųsti jokių pasirašytų peticijų, nes paimsi greitąjį kreditą mano vardu!

Nepaimsiu (žr. skyrių "Privatumas"), bet peticiją patys galite nusiųsti tiesiai [Vyriausybės Peticijų komisijai](https://epilietis.lrv.lt/lt/darbo-grupes/peticiju-komisija/tab.sud%C4%97tis).

Tik galbūt laiške neminėkite mūsų įvestojo termino "Smaukykla".


### Kaip atšaukti savo parašą?

Jokių problemų - parašykite <linas.valiukas@gmail.com>. Vis dėlto, turėkite omenyje, kad FIXME dieną peticiją siųsiu Vyriausybės Peticijų komisijai, tad jeigu norėsite atšaukti savo parašą po šios datos, turėsite kreiptis tiesiai ten.


### Kas tu toks?

<figure class="image">
    <img src="linas-valiukas.jpg" alt="Linas Valiukas">
    <figcaption>Linas Valiukas - programuotojas, žurnalistas, antismaukyklininkas.</figcaption>
</figure>

Aš esu Linas Valiukas, vilnietis, žurnalistas pagal išsilavinimą ir programuotojas pagal profesiją. Pasisakau už vakcinas ir prieš smaukyklas. Su manimi galite susisiekti [el. paštu](mailto:linas.valiukas@gmail.com).


## Privatumas

Jeigu nuspręsite pasirašyti mano paruoštą peticiją ir ją atsiųsti man, aš gausiu dokumentą, kuriame bus įrašytas jūsų vardas, pavardė, el. pašto adresas (ne visada) ir asmens kodas. Tai yra standartinė informacija, kuri įrašoma į visus sertifikuotu elektroniniu parašu pasirašomus dokumentus.

Kadangi jūsų pasirašytą dokumentą pirmasis pasirašiau aš, dokumento paraše galite rasti ir mano vardą, pavardę bei asmens kodą, todėl (**pajuokaujant!**) jeigu aš, naudodamasis šiais duomenimis apie jus, sugebėsiu paimti greitąjį kreditą ant jūsų, tai jūs tada galėsite paimti greitąjį kreditą atgal ant manęs :)

Štai kaip atrodo tie asmens duomenys:

<figure class="image">
    <img src="asmens-duomenu-pavyzdys.png" alt="Asmens duomenų pavyzdys">
    <figcaption>Jeigu imsit greitąjį kreditą ant manęs, tai po to atsiųskit nuotrauką ką nusipirkot.</figcaption>
</figure>

Juokai juokais, bet jūsų asmens duomenų **nenaudosiu niekur kitur** išskyrus aukščiau aprašytos peticijos pateikimą Vyriausybės Peticijų komisijai. Duomenų neperduosiu šalims, nesusijusiomis su peticijos pateikimu, nepadovanosiu, neparduosiu, nerodysiu draugeliams, neskaitysiu pavardžių ir nežvengsiu, žodžiu, nepadarysiu su jais CityBee.

Įsitikinęs, kad peticija priimta ir daugiau surinktų duomenų (pasirašytų peticijos kopijų) nebereikės, ištrinsiu visas turimas peticijos kopijas, o tuo pačiu ir jūsų asmens duomenis.
